

asanla sel qarilidiğan qatnaş veqesi sevebliri qaysilar؟    
qatnaş hadisisiniñ sadir boluş sevebliri nurğun amillarğa bağliq، buniñ içide köp qisim ehvallarda şopurlar hel qilğuç rol oynaydu. mesilen: haraq içkendin kéyin maşina heydeş،  çarçiğan halda maşina heydeş، sür’ettin aşurup heydeş، normidin artuq yük bésip heydeş، késel ehvaldimu maşina heydeş، brak qilin’ğan maşinini heydeş yaki özige heddidin taşqiri işinip kétip bipervaliq qiliş qatarliqlar. lékin bir qisim ilmiy tetqiqatlarğa asaslan’ğanda، yuqiriqi amillardin başqa kişilerge tonuş bolğan bir qisim amillarmu qatnaş hadisisini keltürüp çiqiridiken. bu yerde biz birneççe misal élip، şopur yoldaşlarniñ diqqet qilişini semige sélip qoymaqçimiz.

télifun: munasivetlik tecribilerge asaslan’ğanda، télifunda sözlişivatqanda، şopurlarniñ diqqitini merkezleştürüş iqtidari %20- %70 giçe tövenlep ، maşina ve etraptiki muhitqa diqqet qiliş zéhin küçi aziyip، hadise yüz bériş yoşurun amilliri zor dericide aşidiken. gérmaniyide maşinisiğa télifun ornatqan 3/1 qisim maşinilarda soquluş hadisi körülüp، télifun ornatmiğan maşinlarğa qariğanda hadise yüz bériş nisbiti 10 hesse artuq iken. 

muzika añlaş: maşina heydevatqanda muzika añlaşniñ hérip - çarçaşni azaytip، ciddiyleşken nérvilarni tiniçlanduruşta belgilik yardimi bolsimu، lékin muzika avazi heddidin taşqiri yuqiri bolup ketkende، şopurlarniñ añlaş séziminiñ yükini éğirlaşturup، diqqitini çéçip، etraptiki muhit ve aptomobillarniñ ehvaliğa toğra höküm qilişini tövenlitip، qatnaş veqesini keltürüp çiqiridu. tecribilerde körstilişiçe، avaz miqdari 76 détsibél bolğanda، şopurlarniñ xata höküm qiliş qoyuş nisbiti %24 ge yetmeydiken، egerde avaz miqdari95 détsibél bolğanda، xata höküm qilip qoyuş nisbiti %40 din yuqiri bolidiken. 

　　reñ:  oçuq reñ kişilerniñ qiziqişini qozğaydu، egerde şopurlar da’im digüdek  közni qamaşturidiğan kiyimlerni keygen piyadilerni körüp tursa، pütün zéhnini yiğip، qatnaş hadisisi azaytişi mumkin . şuña  oquğuçilarniñ " kiçik sériq reñlik şepkisi " ، " qizil reñlik kiçik bayraqçisi "  ünümlük halda şopurlarni agahlandurup turidiken. maşininiñ reñgi bilen bixeterlikniñmu munasiviti bar iken.  yamğur ، tumanliq künlerde، tañ seher ve qaş qarayğan çağlarda، oçuq sériq reñlik ve sus yéşil reñdiki maşinilarni asan perq etkili  bolidiğan bolup، adettiki qéniq reñlik maşinlarğa qariğanda  3 hesse yiraqliqtinmu perq etkili bolidiken. sus oçuq reñ maşinini yoğan körsitipla  qalmay، yene uduldin kélivatqan şopurlarniñ körüş sezgüsini ğidiqlap ve zéhnini merkezleştürüp، maşinini bixeter heydişige paydiliq iken.　

vaqit: tibbiy tetqiqatlarda körsitilişiçe، ademniñ tasadibiy ölüp kétişiniñ yuqiri pellisi kéçe sa’et 2 lerdin 4 lergiçe bolğan vaqit iken. bu vaqitta ademniñ  sezgürliki ve herikiti nisbeten suslişidiken. qatnaş hadisiliride qatnaş veqesiniñ kélip çiqiş vaqti seher sa’et 1 din 4 giçe bolğan vaqitta eñ köp iken. yene bir xeterlik vaqit bolsa: çüştin kéyin sa’et 1 din 4 giçe bolğan ariliq ، bu vaqitta ademni uyqu bésip، zéhnini asan merkezleştürelmeydiken. 

şopur ciger yalluğiğa giriptar bolğan yaki dora içivalğan bolsa: 

şopurlar ciger yalluğiğa giriptar bolup qalsa ، ciddiy xaraktéride sinik kemlep kétip، ciger zapas saqlavatqan vitamin A heriketke kélelmey ve aylinalmay körüş quvviti normalsizlişip kétidiken. da’im körülidiğini: qarañğuğa maslişişi normalsizliniş، namazşam qarğusi késili ve küçlük yoruqluq çaqniğandin kéyin، körüş iqtidariniñ eslige kélişi tosalğuğa uçraş qatarliqlar. şuñlaşqa kéçide maşina heydigende، da’im qarşi terepniñ maşinisiniñ küçlük nuri közni çéqip tuyuqsiz körelmey، inkas qayturuşqa ülgürelmey maşina soquşidiğan ehvallar yüz bérip turidu. gérmaniye alimliriniñ tetqiqat matiriyalida körsitilişiçe، qatnaş hadisisi keltürüp çiqarğan köp sandiki şopurlarniñ texminen %11 ti tinçlanduruş، uyqu، ağriq toxtutuş، yötel dorisi qatarliqlarni içişi seveplik hadise kélip çiqqan iken. 

maşina heydigende tamaka çékiş: tamaka çékiş ademniñ ten - salametlikige ziyanliq bolup qalmay، yene qatnaş hadisisini keltürüp çiqiridu. amérika mutexesisliriniñ tehlil qilişiçe: tamaka isi köz، nepes yolini ğidiqlap، asanla körüş sézimini ğuvalaşturuş، yötilişni keltürüp çiqiridiken.  tecribige asaslan’ğanda، gügüm vaqtida qisqa muddet içidila töt tal tamaka çekkende، körüş quvvitini% 20-% 30 giçe tövenlep kétidiken. 


﻿nahiyilik partkom şucisi lyufulin yol quruluşi ve ahalilerni olturaqlaşturup xelqni béyitiş quruluşini tekşürdi  8-ayniñ 17-küni، nahiyilik partkom şucisi lyufulin-nahiyilik partkom da’imiy ezasi ilham kérem، mu’avin hakim cañxoñniñ hemrahliqida şeher yol quruluşi، ahalilerni olturaqlaşturup xelqni béyitiş qurilişini tekşürüp tetqiq qildi، nahiyilik şeher quruluş idarisi، nahiyilik qatnaş idarisi qatarliq munasivetlik orunlarniñ rehberliri tekşürüşte birge boldi.
   şuci lyufulin ilgiri kiyin bolup، yaşlar yoli çoñ kövrüki، qizil kövrük rayoni، qizil çoñ kövrük ve aqsaray yézisi، çumpaq baziriğa ayrilidiğan 237x liniye kéñeytme yol quruluşi، qizil éqini çoñ kövrüki، qartal éqin çoñ kövrük quruluş meydani qatarliq caylarğa bérip، quruluşniñ élip bériliş ehvalini tepsiliy igellidi، hemde quruluş ehvalidin bérilgen doklatni añliğandin kiyin mundaq dep körsetti:« qatnaş-iqtisadiy tereqqiyatniñ asasi ve heriketlendürgüç küçi، u bügür iqtisadiy tereqqiyatiniñ yölinişi ve sür’itige ziç munasivetlik، şeher-quruluş-keñ xelq ammisiğa nep élip kélidiğan، iqtisadiy tereqqiyatni ilgiri süridiğan ul xaraktérlik xizmettur، quruluşniñ süpet ötkilini qattiq igellep، yol ve şeher quruluş türlirini çoqum puxralar razi bolidiğan quruluş qilip qurup çiqiş kérek.» u mundaq dédi:«yéñi şeher rayoni yol qurlişi bolupmu qizil éqin menzire yol qurlişi ve uni kökertiş، yoruq qiliş، güzelleştürüş، muhit asraş qatarliq eslihelerni teñ qedemde pilanlap، teñ qedemde yolğa qoyup، her bir quruluşni süpetlik işlep، şeher qiyapitini elalaşturuş kérek، şuniñ bilen bir vaqitta hazirqi yéñi şeher rayonini éçiştiki köçürüş xizmitiniñ aldinqi basquçluq teyyarliq işini pa’al yaxşi işlep، teşkiliy rehberlikni küçeytip، köçürüşniñ oñuşluq élip bérilişiğa heqiqiy kapaletlik qiliş kérek.» 
   qizil çoñ kövrük ve aqsaray yézisi، çumpaq baziriğa ayrilidiğan 237x liniye kéñeytme yol quruluş neq meydanida şuci lyufulin mezkur quruluş bügür bilen kuça ariliqidiki yuquri sür’etlik taş yol ve çumpaq baziri، aqsaray yézisini tutaşturidiğan muhim yol، mezkur yolniñ yasilişi- şeher-yéza qatnaş quruluşini yenimu küçeytip، şeher yézilarniñ qatnaş şara’itini yaxşilap، nahiye baziri bilen üç yéza bazar ariliqidiki alaqini küçeytip، puqralarniñ yol yürüşige qolayliq yaritip bérişte intayin muhim ehmiyetke ige dep tekitlidi، şuci lyufulin munularni telep qildi:«nişanni yenimu aydiñlaşturup، qoruluşiniñ axirini tügitişni bir tutaş pilanlap، sür’etni tézlitip، quruluşniñ öz qerelide tamamlinişiğa heqiqiy kapaletlik qilişi kérek. yil axiridin burun qatnaş başliniş ve yolni yaxşi yasaş، yaxşi başquruştin ibaret bu ikki nişanni aydiñlaşturup، quruluşni güzel، süpetlik، közni qamaşturidiğan qilip qurup çiqiş lazim. şeherniñ asasiy yol quruluş telipi boyiçe yürüşleştürüş qurlişi، axirini tüzütüş xizmitini yaxşi tutup، séstimiliq، etrapliq، inçike buluş ve teñ emilleştürüşni işqa aşuruş kérek.». u yene munasivetlik yéza bazarlar ve tarmaqlar davamliq ziç maslişip، quruluş ceryanida körülgen qiyinçiliq ve mesililerni öz vaqtida hel qilip، yol ve şeher memuriyet quruluşini tézlitip، quruluşni baldur tamamlap، xelqqe bext yaritişni tirişip qolğa keltürüşni telep qildi.
   şuci lyufulin yene aqsaray yézisiniñ ahalilerni olturaqlaşturup xelqni béyitiş quruluş neq meydaniğa kélip، quruluş ehvali ve süpet mesilisini tepsiliy igellidi، u yéziliq partkom، yéziliq hökümet ve başqa munasivetlik tarmaqlardin quruluş qedimini yenimu tézlitip، mebleğ ve quruluş matériyali cehette körülgen mesililerni aktip hel qilip، her qaysi quruluş meydanliri öz-ara hemkarlişip، quruluşni vaqtida püttürüp، xelqni köñüldikidek، azade، illiq öyge köçüp kirişige kapaletlik qilişini telep qildi.

﻿coñgoda 5 yilda qatnaş veqeside ölgenlerniñ sani 76 miñğa yetken
yéqinqi beş yildin buyan cuñgodiki qatnaş veqeside ölgenlerniñ yilliq otturiçe adem sani 76 miñ ademge yetken 
cuñgo döletlik bixeter işlepçiqirişni başquruş nazaret qiliş baş idarisiniñ xevirige " oninçi beş yil " ( 2006 - 2010 ) yilidin béri، cuñgodiki qatnaş veqeside ölgenlerniñ yilliq otturiçe adem sani 76 miñ ademge yétip، barliq bixeter işlepçiqiriş hadisliridiki ölüm - yétim omumiy saniniñ 80 pirsentini  igiligen. 
döletlik bixeter işlepçiqirişni başquruş nazaret qiliş baş idarisiniñ mu’avin idare başliqi vañ déşö 19- çisladiki béyciñdiki yol bixeterlikige munasivetlik yiğinda، növette cuñgoniñ yol qatnaş bixeterlik veziyitiniñ burunqidin ciddiylişip ketkenlikini، bolupmu yéqinqi mezgillerde zor qatnaş veqesi ve on neççe ademniñ ölüşige çétilidiğan yoluçi toşuş qatnaş veqeliriniñ örligenlikini، 7- ay kirgendin buyan pütün memlikette alte qétim 30 din artuq ademge çétilidiğan nisbeten zor yoluçi toşuş qatnaş veqeliriniñ arqa - arqidin yüz bergenlikini éytip ötti. 
statistikiğa asaslan’ğanda، bu yilniñ aldinqi yérim yilida memlikitimizdiki yol qatnaş veqesiniñ yüz bériş qétim sani ve ölgenlerniñ igelleydiğan sani pütün memlikettiki hadise omumiy miqdariniñ 50.8 ti ve 81.5  pirsentini igelligen bolup، nisbeten zor hadisiler71.5 ve 69.7  pirsentini، pevqul’adde zor hadisler 32.1 ve 37.8  pirsentini igelligen. 
vañ déşöniñ körsitişiçe: bu yildin buyan yüz bergen 10 qétimliq pevqul’adde zor qatnaş veqesidin qariğanda، 9 qétimliq hadise yoluçi toşuş aptomobilliriğa çétilidiğan bolup، omumiy sanniñ 90  pirsentini  igelligen bolup، yoluçi toşuş bixeterliki növettiki yol qatnaş bixeterlik xizmitidiki muhimniñ muhimi bolup qalğan. 
bu yil 3- aydin buyan cuñgodiki köp qisim hökümet orunliri hemkarlişip yollardiki yoluçi toşuş yoşurun apetlirini tüzeş mexsus herikitini qanat yaydurğan. vañ déşöniñ éytişiçe: kelgüside bu mexsus herket yoluçi toşuş karxaniliriniñ bixeter işlepçiqirişni ölçemleştürüş qurlişi، nahiye dericilik yoluçi toşuş karxaniliriniñ bixeterlik yoşurun apetlirini noqtiliq tertipke séliş، karxana sobiktiniñ mes’uliyitini emilleştürüşni ilgiri sürüş qatarliqlarğiçe tereqqi qilidiken. 

 
 

﻿

qiş pesli kirip، köp qisim caylarda hava qattiq sovup، yollar muz tutuşqa başlidi. şopur dostlarniñ maşina heydigende sezgürlükini aşuruşini eskertiş yüzisidin bu téma yollanmaqçi. 
   maşina heydeştin ilgiri، maşinini omumyüzlük tekşürüş، barliq esvablarniñ toluq yaki emesliki، çirağ yoruqi qatarliqlar intayin muhim.
   maşina heydigen şopur çoqum maşinidiki bixeterlik eslihelirini estayidil tekşürüşi kérek. yöniliş özgertiş sistémisi، tormuz sistémisi، çirağ yoruqi، pribor، güdük، yamğur süyi yuğuç qatarliqlarniñ toluq ve ünümlük boluşiğa diqqet qiliş. uniñdin sirt yene maşina çaqi hava bésiminiñ ölçemge uyğun yaki emeslkigimu diqqet qiliş kérek. hava bésim heddidin ziyade yuqiri bolup ketmesliki kérek. tumanliq havarayida maşina heydeştin ilgiri maşininiñ barliq eynekliri ve çirağlirini pakize sürtüş. tumandin mudapi’eliniş çiriği، yéqin ariliq çiriği، aldi-keyni kiçik çirağlarni belgilime boyiçe yandurup، çirağ yoruqida éniq körüş dericisini aşuruş، aldi tereptiki yol ve yolda kétivatqan qatnaş vasitiliri، ademlerge diqqet qiliş.
  maşina heydigende siliq heydeş، sür’et talaşmasliq
   maşina heydigende، tekşi sür’ette heydeşke diqqet qiliş، tuyuqsizla sür’et aşurmasliq، tuyuqsizla tormuz qilmasliq، tuyuqsizla yöniliş özgertmeslik. maşinini qozğatqanda ve sür’etni aşurğanda، çaq téyilip kétişniñ aldini éliş üçün  yénik، asta meşğulat qiliş. sür’et astilatqanda، matorniñ qarşiliq küçidin ünümlük paydilinip sür’et astilitiş. eger tormuzdin paydilinip maşinini toxtatmaqçi bolsaqmu aldi bilen maşina sür’itini astilitip andin tormuzliğuçni desseş.
   yöniliş özgertkende، buruluş di’amétirini muvapiq çoñaytip rolni asta buraş. maşina heydigende aldinqi aptomobilğa bek yéqin heydeştin saqliniş، eñ yuqiri sür’et 20km/h din éşip ketmesliki kérek. körünüş dericisi 15m da’iride maşina sür’iti  5km/h din éşip ketmesliki kérek. körünüş dericisi 5m içidiki da’iride muvapiq orunni tallap، maşinini yol boyida toxtitiş. yolda kélip-kétivatqan maşina ve ademlerniñ diqqet qilişi üçün، aldi arqa çirağlirini yandurup qoyuş، tuman peseygendin kéyin andin yol yürüş.
 
﻿

ayal maşina igiliri diqqet qilişqa tégişlik işlar 
   •1. körsetküç çirağqa qarimay، mator sélindérini qirivétiş 

köp qisim ayallar maşina heydigende، probér taxtisiğa qaraşni yaxşi körüp ketmeydu. nurğunliri şunçe uzun yil maşina heydep turuqluq، sür’et ölçigüç körsitiş çiriqidin başqa، tormuz çiriqi، bixeterlik tasmisini taqimiğanliq körsetme çiriqi، aptul çiriqi، qol tormuz körsetme çiriqi qatarliqlarniñ nede ikenlikini tamamen bilip ketmeydu. bir ayal bahar bayrimida öyige qaytip méñip، yérim yolğa kelgende maşinisiniñ aptuli tügep qélip، körsetme çirağ yéniptu. bu çiraq yan’ğanda maşinini davamliq heydeşke bolmaydiğanliqini adette maşina heydigenlerniñ hemmisi bilidiken، lékin bu ayal buni qilçimu sezmey، maşinisini davamliq heydep، maşina matorniñ sélindérini éğir halda qirduruvétiptu.

kesp ehliliri şuni çüşendürdiki : ayal maşina igiliriniñ pérobér taxtisiğa qaraşni yaxşi körmesliki، ularniñ probér taxtisiğa qaraşni menisiz dep qarap، qiziqmasliqidin  bolidiken. şuña ayal maşina igiliri pérobér taxtisini obrazliq، qiziqarliq، avazliq şekilde qilip quraşturğanda، mesile körülgen haman qandaq kaşila körülgenlikini vaqtida bayqiyalaydiken. lékin eñ muhimi çüşendürüşini köprek oqup، herxil körsetme çirağlarniñ iqtidarini çüşinivélişi lazim. 
•2. maşina heydigende maşina şamaldurğuçniñ tosulup qalğanliqini uqmay، radi’atorni almaşturuş.

nurğun ayal maşina égiliride maşina asraştiki asasiy bilimler kemçil bolğaçqa، adette başqilar qandaq yasaymiz dise، şu boyiçe yasitip، bezibir aldamçilar teripidin " çatiqi bolmisimu çatiqi bar dep körsitiş، kiçik çataqni çoñ qilip körsitiş " ge uçraydu. sun xanim mana muşundaq işqa duç kelgen. u bir qétim maşinisini heydep başqa şeherge sayahetke çiqqan، yolda mator radi’atori " qaynap kétip " ، nime işlikini bilmey، yéqin etraptiki maşina rimont qiliş orniğa maşinisini rimont qilduruşqa bergen. rémontçi radi’atorniñ buzulup qalğanliqini، almaşturuş kéreklikini éytqan، sun xanim şuniñ bilen 300 yüen xecligen. qaytip kelgendin kéyin 4S dukinidiki rémontçilar bilen pikir almaşturup، eslide maşina şamaldurğuçniñ tosulup qalğanliqini، öziniñ maşina heydeşnila bilip، maşina asraşni çüşenmigenliki üçün aldan’ğanliqini andin bilgen. 
•3. maşinini heddidin taşqiri ala - çekmen qilip bézivéliş 

köpligen ayal maşina igiliri maşina içige nurğun moyluq oyunçuq، yanfon tegliki qatarliqlarni qoyuvélişqa amraq kélidu. beziliri hetta pütün maşina içini bir qétim bézep çiqip، kişiniñ közini ala - çekmen qilivétidu. mesilen: orunduq، yastuq، rol، arqini körüş eyniki، xotlarni qaplaş، mürini asraş köpinçisi، sélinça séliş qatarliqlar. bir qiz maşinisiniñ xoti ve qol tormuziğa tivitliq qap keygüzivalğan، oylimiğan yerdin bir küni maşinisini 3- xottin 4- xotqa almaşturmaqçi bolğanda، tivitliq qap siliq bolğaçqa qoli téyilip kétip، maşinini arqiğa yanduruş xoti sélinip kétip، bir qatar maşina arqa - arqidin soquluş hadisisi körülüp، maşinisimu buzulğan، iqtisadiy cehettinmu ziyan tartqan. 

kesip ehliliri şuni çüşendürdiki : maşinini layiqida bézep، mofta، tormuz، rol qépi، xot destisi، qol tormuz، arqini körüş eyniki qatarliq muhim qisimlarni özgertip quraşturmasliq lazim. maşina içige ziyade köp nersilerni qoyuvalmasliq، körüş siziqini tosup qoymasliq lazim. 
•4. bedinini rolğa heddidin ziyade yéqin qilivéliş 

yéñi ayal şopurlar maşina heydigende، orunduqni aldiğa sürüp، bedinini rolğa heddidin ziyade yéqin qilivalidu، bundaq qilğanda maşina heydigende qol ve put égilip qélip، qol - put erkin herketlinelmey، maşina heydeşke tesir yétidu. téximu éğir bolğini beden aldiğa qançe yéqinlaşqanséri körüş buliñi yoğinap، inkas barğanséri astilaydu. bolupmu ikki yandiki ehvallarni küzitelmey، asan hadise körilidu. undin başqa، tasadibiy hadise körülüp qalsa، heydigüçi tormuziğa qisilip qéliş ehvali körülüşi mumkin. 
•5. arqini küzitiş eynikini girim eyniki qilivéliş 

bundaq qilğanda körüş da’irisi tosalğuğa uçrap، arqa terepni küzetkili bolmay، bixeterlik yoşurun amilliri kélip çiqidu. ayal maşina igilirige şuni eskertimizki: oñ، sol، ottura üç tereptiki küzitiş eynikini muvapiq teñşep، yol yürüş ceryanida her vaqit küzitiş eynikige qarap bériştek adetni yétildürivéliñ. girim qilişqa toğra kélip qalsa، maşinini bixeter yol yaqisiğa toxtutup، girim qilip bolğandin kéyin، andin maşinini heydeñ. 


