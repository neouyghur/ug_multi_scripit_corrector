بەزىلەر تۇربا سۈيىنى بىۋاستە ئىچىشنى ياخشى كۆرىدۇ. بولۇپمۇ ھاۋا ئىسسىپ كەتكەن، تولا تەرلەيدىغان، ئاسان ئۇسسايدىغان ياز كۈنلىرى تۇربىنى ئېچىپلا دوڭغىيىپ، تۇربىغا ئېغىزىنى ئاپىرىپلا بىۋاستە ئىچىدىغان ياكى مۇزدەك سۇ ئىچىپ ئۇسۇلۇقنى باسىمەن دەپ، تۇربىدىن ئېلىپلا ئىچىدىغانلا خېلى بار. ئۇلار تۇربا سۈيى قاتلامۇ – قاتلام سۈزۈش، تېندۇرۇش، دېزىفىكسىيىلەش باسقۇچلىرىدىن ئۆتۈپ ئاندىن كېلىدۇ. شۇڭا ئۇنى ئىچىۋېرىشنىڭ ھېچقانداق زەھەرى يوق دەپ قارايدۇ. ئەمەلىيەتتە بۇ خاتا قاراشتۇر، ھەقىقەتەنمۇ تۇربا سۈيى بىر قاتار سۈزۈش دېزىنفىكسىيىلەش باسقۇچلىرىدىن ئۆتۈپ ئاندىن قويۇپ بېرىلىدۇ ۋە بىزنىڭ ئىشلىتىشىمىز ئۈچۈن تەمىنلىنىدۇ. يەنى سۇ يەر ئاستىدىن تارتىپ چىقىرىلغاندىن كېيىن، سۈزىلىدۇ ئاقارتىش پاراشۇكى تەركىبىدە (خىلورلۇق ھاك بار)، سۇيۇقلاندۇرۇلغان خىلور ئارقىلىق يەر تەكتىدىن تارتىلغان سۇ دېزىنفىكسىيىلىنىدۇ. لېكىن ئۇنداق دېزىنفىكسىيىلەش تەرتىپلىرىنىڭ بولۇشىلا سۇنىڭ بىخەتەرلىكىنى كاپالەتلەندۈرىدىغان ئامىل ئەمەس چۈنكى سۇنىڭ سۇ تارقىتىش پونكىتلىرىدا قانچىلىك دەرىجە، سۈپەت، سەۋىيە، دېزىنفىكسىيىلەنگەنلىكىنى ھېچكىم بىلمەيدۇ ھەم ھېچكىم ئۇنىڭ سۈپەتلىك، مۇتلەق ئىشەنچىلىك ياكى ئەمەسلىكىگە ھۆكۈم قىلالمايدۇ. چۈنكى دېزىنفىكسىيىلەش جەريانىغا تەسىر كۆرسىتىدىغان نۇرغۇن ئامىللار سۇنىڭ دېزىنفىكسىيىلەش سۈپىتىنى چەكلەپ قويىدۇ. مەسىلەن: بەزى ئاقارتىش پاراشۇكلىرى ئۇزۇن مۇددەت تۇرۇپ قالسا ياكى ئۇچۇق قالسا، ھىم ساقلانمىسا ئۇنىڭ دېزىنفىكسىيىلەش سۈپىتى تۆۋەنلەپ كىتىدۇ، ئاقارتىش پاراشۇكى مۇۋاپىق مىقداردا سېلىنمىسا دېزىنفىكسىيىلەش سۈپەتلىك بولمايدۇ، يەنە ئېلىپ تارتىلغان سۇنىڭ سۈپىتى بىلەن پاراشۇكنىڭ سېلىنىش مىقدارىنىڭ ماس نىسبەتتە بولۇش – بولماسلىقىنى سۇنىڭ دېزىنفىكسىيىلىنىش سۈپىتى بەلگىلەيدۇ. دېمەك نۇرغۇن ئامىللارنى نەزەردە تۇتقاندا بىز تۇربىدىن ئېلىپ ئىشلىتىۋاتقان سۇنى پاكىز بىخەتەر دەپ كەتكىلى بولمايدۇ. يەنى بىر نوقتىدىن ئويلاشقاندا يەر ئاستىدىن تارتىلغان سۇ ئەسلىدە بەلگىلىك مۇددەت تىندۇرۇلۇپ، سۈزۈلدۈرۈلۈپ توختىتىلىپ ئاندىن تارقىتىلسا ئۇنىڭ تەركىبىدىكى نۇرغۇن ئارلاشما چۆكمە ماددىلار تىنىپ، سۈزۈلۈپ قېپقالاتتى ياكى پارغا ئايلىنىپ كېتەلەيتتى. لېكىن نوپۇسنىڭ ئېشىشى سۇ ئىشلىتىدىغان ئورۇن، ئېھتىياجىنىڭ شىددەت بىلەن كۆپۈيىشى نەتىجىسىدە بەزى ھاللاردا ھەتتا بىر ياقتىن تارتىپ، بىر ياقتىن دېزىنفىكسىيىلەپ بىر ياقتىن سۇنى تارقىتىپ ئاران ئۆتكۈزىدىغان ئەھۋاللارمۇ كۆرۈلمەكتە. ئەلۋەتتە مۇنداق ئەھۋالدا تۇربىدىن كەلگەن سۇنىڭ سۈپىتگە ھېچكىم ھۆددە قىلالمايدۇ. سۇ تارقىتىش پونكىتىدىن تاكى سىزنىڭ ئۆيىڭىزدىكى تۇربىدىن چۈشكىچە بولغان ئارلىقتا سۇ قانداق تۇربا يوللىرىدىن ماڭىدۇ. تۇربا يوللىرى داتلىشامدۇ – يوق، سۇ ئۈزلۈكسىز ئايلىنىش جەريانىدا تۇربا يوللىرىدا قانچىلىك چۆكمە، قالدۇق ماددىلارنى ھاسىل قىلىدۇ بۇنىڭ قانچىلىكىنى ئۆزى بىلەن بىللە ئېلىپ كىلىدۇ، ئەلۋەتتە بۇمۇ بىز ھۆكۈم قىلالمايدىغان، ھۆددە قىلالمايدىغان ئ.امىللاردۇر. يۇقىرىقى بىر قانچە تەرەپلىك ئەھۋاللارنى نەزەرگە ئالغاندا، تۇربا سۈيىنى مۇتلەق بىخەتەر ئىشەنچلىك دەپ كەتىلى بولمايدۇ. ئىشەنمىسىڭىز تۇربا سۈيىنى بېسىم بىلەن ئېچىپ بىر چىللەك سۇ ئېلىپ قاراپ بېقىڭ. شارقىراپ چۈ شىۋاتقان سۇدا ئاپئاق كۆپۈكچە دۇغلارنى كۆرۈسىز ھەم ئۇششاق ، تولىمۇ ئۇششاق ماددىلارنىڭ تېز سۈرئەتتە ھەرىكەت قىلىۋاتقانلىقىنى كۆرۈسىز. سىز بۇنى ئاقارتىش پاراشۇكلىرىنىڭ تەسىرى دېگىنىڭىزدىمۇ، تېببىي ئىلىم ئاقارتىش پاراشۇكىنىڭمۇ ئادەم بەدىنىگە بەلگىلىك مىقداردا زەرەرى بارلىقىنى تەكىتلەيدۇ. شۇڭا بۇنى تىندۇرۇپ، مۇمكىن بولسا قاينىتىپ، دېزىنفىكسىيىلەپ پاكىزلاپ ئىچىشنى تەشەببۇس قىلىدۇ. ئىزچىل تۇربا سۈيى ئىشلىتىدىغان تۇربىنىڭ سۈيىنى بىۋاستە قاينىتىدىغان چەينەك – چۆكۈنلەرنىڭ ئاستىدا بىر قەۋەت قېلىن چۆكمە ماددا ھاسىل بولىدۇ. لېكىن كۈن نۇرى كۆرگەن ئاپتاپتا دېزىنفىكسىيىلەنگەن، سۇ – ئۆستەڭ، دەريا سۈيىنى شۇ چەينەككە ئېلىپ بىر – ئىككى قېتىم قايناتسىڭىزلا چۆكمە ماددىلار تولۇق ئاجىراپ چۈشۈپ كېتىدۇ. مانا بۇنىڭدىن كۆرىۋېلىشقا بولىدۇكى، ھەرقانچە دېزىفىكسىيىلەنگەن تەقدىردىمۇ، چۆكمىلەر ۋە ياكى ئادەم بەدىنىدە باشقا غەيرى چۆكمە، تاش، زەھەرلىك رىئاكسىيە پەيدا قىلغۇچى تەركىب ماددىلار قالىدۇ. ئۇيغۇر تېبابىتىدە ئۆت ، بۆرەككە چۈشكەن تاشنى دەريا سۈيى ئىچىش ئارقىلىق چۈشۈرۈش مۇمكىنلىكى تەكىتلىنىدۇ. ھەرگىزمۇ تۇربا سۈيى ئىچىش ئارقىلىق ئەمەس، بەلكى بەدەنگە چۈشىدىغان تۈرلۈك تاشلارنىڭ مەنبەسىنى ئىزچىل تۇربا سۈيى ئىچىشتىن كۆرىدۇ. بۇنىڭ ئىلمىي ئاساسى قانچىلىك بولۇشتىن قەتئىينەزەر، ئەمما بىز يەنىلا ئۇنى ئىنكار قىلىشقا ئامالسىزمىز. چۈنكى تۇربا سۈيى كۈن كۆرمەيدۇ، تەركېبىدىكى زەھەرلىك ماددا تەركىبلەر تەبىئىي يۇسۇندا دېزىنفىكسىيىلەنمەيدۇ. بەلكى خېمىيىلىك ئۇسۇلدا دېزىنفىكسىيىلىنىدۇ، بۇنىڭ بىلەن بەرىبىر پايدىلىق تەركىبلەر يوقاپ، پەيدا بولماسىلىققا تېگىشلىك يەنى بەزى زىيانلىق ماددىلارمۇ ھاسىل بولۇشى تامامەن مۇمكىن. تۇربا سۈيىنى ئىچىشكە توغرا كەلگەندە قاينىتىپ ئىچىڭ، تىندۇرۇپ ئىچىڭ، ئۇسۇسلۇق سىزدە بولغاندەك سالامەتلىكمۇ سىزگە لازىم.﻿ھامىلىدار ئاياللار بىلىشكە تېگىشلىك ئىشلار
    1. ھامىلىدار ئاياللار سەيلە قىلىپ بەرسە پايدىلىق. بەزى ئاياللار ھامىلىدار بولغاندىن كېيىن ھەرىكەت قىلىشى قۇلايسىز بولغاچقا، كۈن بويى ئۆيدىن چىقمايدۇ، ئاز ھەرىكەت قىلىدۇ. ئەمەلىيەتتە بويىدىن ئاجراپ كېتىش خاھىشى بار بەزى ئاياللاردىن باشقا ھامىلىدار ئاياللار ھەر كۈنى ئەتىگەن ۋە كەچتە مەلۇم ۋاقىت سەيلە قىلىشنى تاكى بۇنى بالا تۇغۇلغانغا قەدەر داۋاملاشتۇرۇپ بەرسە، تۇغۇتقا پايدىلىق.
    2. ھامىلىدارلىق مەزگىلىدە تۆمۈر، سىنك تولۇقلاش زۆرۈر. تۆمۈر قان قىزىل ئاقسىلىنى بىرىكتۈرۈشكە زۆرۈر ماددا. تۆمۈر يېتىشمىسە، ئاسانلا تۆمۈر يېتىشمەسلىكتىن بولغان كەم قانلىق كۆرۈلىدۇ. سىنك ھامىلىنىڭ مېڭىسى ۋە نېرۋا سىستېمىسىنىڭ يېتىلىشىگە كاپالەتلىك قىلىدىغان ئاساسىي زۆرۈر ئېلېمېنت. ئادەتتە تۆمۈر بىلەن سىنكنى بىللە تولۇقلىغاندا، سىنكنىڭ بەدەنگە سۈمۈرۈلۈشىگە توسقۇنلۇق قىلىدۇ. شۇڭا تۆمۈر تەركىبلىك يېمەكلىكلەر بىلەن سىنك تەركىبلىك يېمەكلىكلەرنى ئايرىم ئىستېمال قىلىش لازىم.
    3. ھامىلىدار ئاياللار سوغۇق ئىچىملىكلەرنى كۆپ ئىچسە زىيانلىق. ھامىلىدار ئاياللار دائىم ئېغىزى قۇرۇغاندەك ھېس قىلىپ، سوغۇق ئىچىملىكلەرنى كۆپ ئىچىدۇ. ھامىلىدارلىق مەزگىلىدە ئاياللارنىڭ ئاشقازان – ئۈچەي يوللىرى سوغۇق نەرسىلەرنىڭ غىدىقلىشىغا نىسبەتەن سەزگۈر بولىدۇ. سوغۇق ئىچىملىكلەرنى كۆپ ئىچسە، ئاشقازان – ئۈچەي قان تومۇرلىرى تۇيۇقسىز تارىيىپ، ئاشقازان سۇيۇقلۇقىنىڭ ئاجرىلىشى ئازىيىپ، ھەزىم قىلىش ئىقتىدارى ئاجىزلىشىدۇ. شۇنىڭ بىلەن ئىشتىھاسىزلىق، ھەزىم قىلىش ناچارلىشىش، ئىچ سۈرۈش، ھەتتا ئاشقازان تارىيىش، قورساق قاتتىق ئاغرىشقا سەۋەب بولىدۇ. ھامىلىدار ئاياللار سوغۇق ئىچىملىكنى كۆپ ئىچسە، ھامىلىگىمۇ پايدىسىز بولۇپ، ھامىلە تىنچسىزلىنىدۇ، بۇ، ھامىلىنىڭ يېتىلىشىگە ناچار تەسىر كۆرسىتىدۇ.
    4. ھامىلىدار ئاياللار يەلقازان تامىقى ئىستېمال قىلسا زىيانلىق. يەلقازان تامىقى يېيىشتە كىشىلەر ھەمىشە گۆش پارچىلىرى، كۆكتاتلارنى قايناۋاتقان شورپىغا چىلاپ ئېلىپلا يەيدۇ. بۇنداق قىلغاندا گۆش، كۆكتات تەركىبىدىكى پارازىت قۇرت لىچىنكىلىرى ئۈچەي دىۋارى ئارقىلىق قانغا ئۆتۈپ، پۈتۈن بەدەنگە تارقىلىدۇ. بۇنىڭ بىلەن پارازىت قۇرت لىچىنكىلىرى بالا ھەمرىيىدىن  ئۆتۈپ ھامىلىنى يۇقۇملاندۇرىدۇ، ئېغىر بولغاندا، ھامىلە ئانىنىڭ بويىدىن ئاجراپ كېتىدۇ، ھامىلە قورساقتا ئۆلۈپ قالىدۇ ياكى ھامىلە مېڭىسىنىڭ يېتىلىشى توسقۇنلۇققا ئۇچراپ، ھەر خىل غەيرىيلىكلەر كۆرۈلىدۇ.
    5. ھامىلىدار ئاياللار كولا ئىچىملىكىنى ئىچسە زىيانلىق. كولا ئىچىملىكىنىڭ تەركىبىدە كوففېئىن كۆپ بولۇپ، ھامىلىگە ناچار رېئاكسىيىلەرنى كەلتۈرۈشى مۇمكىن. ھامىلە كوففېئىنغا سەزگۈر كېلىدۇ. ھامىلىدار ئاياللار كولا ئىچىملىكىنى كۆپ ئىچسە، كوففېئىن ھامىلە قېنى ئارقىلىق ھامىلىنىڭ تېنىگە تەسىر كۆرسىتىپ، ھامىلىنىڭ زەھەرلىنىپ غەيرىي يېتىلىشىنى، مەسىلەن: پۇت – قول بارماقلىرى ئاز بولۇشنى، ھامىلىنىڭ ئانىنىڭ بويىدىن ئاجراپ كېتىشى، قورساقتا ئۆلۈپ قېلىشىغا سەۋەب بولىدۇ.
    6. ھامىلىدار ئاياللار ئادەمگىياھ ئىستېمال قىلسا زىيانلىق. ئادەمگىياھ قۇۋۋەت تولۇقلايدىغان ئېسىل ئۆسۈملۈك بولسىمۇ، ھامىلىدار ئاياللار ئۇنى ئۇزاققىچە، كۆپ ئىستېمال قىلسا، سۇلۇق ئىششىق ۋە يۇقىرى قان بېسىم كۆرۈلىدۇ، ئېغىر بولغاندا جىنسىي يول قاناپ، بويىدىن ئاجراپ كېتىشكە سەۋەب بولىدۇ. ئۇنىڭدىن سىرت، ھامىلىگە نىسبەتەن ئېيتقاندا، ھامىلىنىڭ ئادەمگىياھقا چىداشلىق بېرىش ئىقتىدارى ناھايىتى ئاجىز بولغانلىقتىن، ھامىلىدار ئاياللار ئادەمگىياھنى كۆپ ئىستېمال قىلسا، ھامىلىنىڭ ئۆلۈپ كېتىش خەۋپى ئېشىپ كېتىدۇ.   
﻿  بۇ يىل 11 – ئاينىڭ 17 – كۈنى باش قىشنىڭ باشلىنىشى. يېقىندا سوغۇق ھاۋانىڭ جەنۇبقا تەسىر كۆرسىتىشى بىلەن گۇيلىندا ئۇدا ئىككى كۈن يامغۇرلۇق ھاۋارايى كۆرۈلدى. جۇڭگو تېبابىتى دورىگەرلىكى ئۇنىۋېرسىتېتى 1 – تارماق دوختۇرخانىسى مېھىر – شەپقەت مۇتەخەسسىسلەر بىناسى سۆڭەك بۆلۈمىنىڭ مۇدىر ۋىراچى ۋاڭ مىڭجيېنىڭ كۆرسىتىشىچە، رېماتىزىملىق بۇغۇم ياللۇغى بىمارلىرى باش قىشتا تىز بۇغۇمىنى ئاسراشقا ئالاھىدە ئەھمىيەت بېرىشى، ساغلام كىشىلەرمۇ ئالدىنى ئېلىش تەدبىرىنى قوللىنىشى لازىم ئىكەن.
   تىزنى ئىسسىق تۇتۇش، توڭلاتماسلىق
   ۋاڭ مىڭجېي مۇنداق دەپ كۆرسەتتى: سوغۇق، نەم ھاۋا ۋە سوغۇق سۇ رېماتىزملىق بوغۇم ياللۇغىنى پەيدا قىلىدۇ. شۇنداقلا رېماتىزملىق بوغۇم ياللۇغىغا گىرىپتار بولغان كىشىلەرنىڭ كېسىلىنى تېخىمۇ ئېغىرلاشتۇرۇۋېتىدۇ. شۇنىڭ ئۈچۈن رېماتىزملىق بوغۇم ياللۇغى بىمارلىرى ھەرقاچان ھاۋا رايىنىڭ ئۆزگىرىشىگە دىققەت قىلىپ، سوغۇق ئېقىم كىرگەندە ياكى ھاۋا رايىدا ئۆزگىرىش بولغاندا قېلىن كىيىنىپ سوغۇق ئۆتۈپ كېتىشتىن ساقلىنىشى، ئىمكان بار سوغۇق سۇغا يولىماسلىقى كېرەك.
   دوختۇر ۋاڭ مىڭجيې ياسىنىپ يۈرۈشنى ياخشى كۆرىدىغان بىرقىسىم خانىم – قىزلارغا تۆۋەندىكىلەرنى ئالاھىدە ئەسكەرتتى: ھاۋا سوغۇق كۈنلەردە خانىم – قىزلار كۆڭلەك كىيمەسلىكى، بولۇپمۇ رېماتىزم خاراكتېرلىك تىز بوغۇمى ياللۇغىغا گىرىپتار بولغانلار ھاۋا تېمپۇراتۇرىسى 16 سېلسىيە گىرادۇستىن تۆۋەن بولسىلا قېلىن كىيىنىشى، ھەتتا تىزلىق كىيىپ تىز بۇغۇمىنى ئاسرىشى لازىم. 
   ئاياغ پاشنىسى بەك ئېگىزمۇ، بەك پاكارمۇ بولماسلىق
   تىز بوغۇم ياللۇغى بىمارلىرى راھەت ئاياغنى تاللاپ كىيىشى كېرەك. ئاياغنىڭ پاشنىسى بەك ئېگىز ياكى بەك پاكار بولسا ئوخشاشلا ئۇلارغا مۇۋاپىق كەلمەيدۇ. تۈز پاشنىلىق ئاياغ كىيىپ يول ماڭغاندا بەدەن ئېغىرلىقى تاپانغا چۈشىدۇ. مېڭىش ۋاقتى ئۇزۇن بولسا ئىمپۇلسلىق كۈچنىڭ تاپان، ئوشۇق، تىز، يانپاش، بەل قاتارلىق ئورۇنلارغا بولغان تەسىرى تەكشى بولمايدۇ. بۇ ئەھۋال ئۇزۇنغىچە داۋاملاشسا بوغۇملارغا تەسىر كۆرسىتىپ، بوغۇم ياللۇغىنى پەيدا قىلىدۇ. شۇنىڭ ئۈچۈن ۋاڭ مىڭجيې دوختۇر ئەڭ ياخشىسى راھەت، چەمى ئېلاستىكىلىققا ئىگە ئاياغ كىيىپ، ئېغىرلىقنىڭ بوغۇمغا بولغان بېسىمىنى يەڭگىللىتىشنى تەشەببۇس قىلىدۇ. 
دوختۇر ۋاڭ مىڭجيې يەنە خانىم – قىزلارغا ئۇزۇن مۇددەت ئۆرە تۇرغان ياكى ماڭغاندا ئىمكان بار ئېگىز پاشنىلىق ئاياغ كىيمەسلىك، تىز بوغۇمىغا بولغان بېسىم ۋە سۈركىلىشنى ئازايتىشنى ئەسكەرتىدۇ.
   ھەرىكەت مىقدارى يېنىك بولۇش، ئېغىر بولماسلىق
   كۈندىلىك تۇرمۇشتا نوقۇل ئاياغلا ئەمەس، تەنتەربىيە ھەرىكەتلىرىمۇ تىزنى زەخىملەندۈرىدۇ. دوختۇر ۋاڭ مىڭجيې  مۇنداق تەكىتلىدى: بوغۇملار ئۇزۇن ۋاقىت بىر خىل ھالەتتە تۇرماسلىق، تىزنى ئېگىش، سوزۇش ھەرىكىتىنى قارىغۇلارچە ئىشلىمەسلىك، ئامال بار بوغۇمغا چۈشىدىغان بېسىم ۋە سۈركىلىشنى ئازايتىپ، ئۇزۇن ۋاقىت زوڭزىيىپ ئولتۇرۇش، ئۆرە تۇرۇش، يۈكۈنۈپ ئولتۇرۇش، تاغقا يامىشىش، يىراق مۇساپىنى پىيادە بېسىش قاتارلىق بوغۇمغا زىيانلىق بولغان ئېغىر ھەرىكەتلەردىن ساقلىنىش كېرەك. ئۇزۇن مۇددەت تەيجىچۈەن بىلەن شۇغۇللانغانلار ئاسانلا بوغۇم ياللۇغىغا مۇپتىلا بولىدۇ، شۇڭا ئۇلار ھەرىكەت قىلغاندا ھاسا، تىزلىق، مېڭىش ماشىنىشى قاتارلىقلاردىن پايدىلىنىشى لازىم. 
   دوختۇر يەنە ئەڭ ياخشىسى سۇ ئۈزۈش، ۋېلىسىپىت مىنىش، گىمناستىكا ئويناش قاتارلىق بوغۇمغا بېسىم چۈشمەيدىغان يەڭگىل ھەرىكەت بىلەن شۇغۇللانغاندا تىز بوغۇمىنى ئاسرىغىلى بولىدىغانلىقىنى تەكىتلىدى. 

﻿  جۇڭگو تېبابىتىدە تال ۋە ئاشقازان ساغلاملىقنىڭ ‹‹يىلتىزى›› دەپ قارىلىدۇ، ئەگەر تال ۋە ئاشقازان زەئىپلەشسە، نۇرغۇن كېسەل پەيدا بولىدۇ. شۇڭا، تال ۋە ئاشقازاننى ئاسراش ساغلام ۋە كۈچلۈك بولۇشنىڭ ئالدىنقى شەرتى.
تال ۋە ئاشقازىنىڭىز ساغلاممۇ؟ بۇنى بىلىش ئۈچۈن تۆۋەندىكى ئەزالارنى كۆزىتىپ بېقىڭ:
   1.كالپۇك. تال ۋە ئاشقازىنى ياخشى كىشىلەرنىڭ كالپۇكى قىزىل، نەم، سىلىق ۋە پارقىراق كېلىدۇ؛ تال ۋە ئاشقازىنى ناچار كىشىلەرنىڭ كالپۇكى تاتىرىپ تۇرىدۇ، قىزىللىق بولمايدۇ، قۇرغاق بولۇپ ئاسان يېرىلىپ كېتىدۇ. ئاغزى پۇراش، چىش مىلىكى ئىششىپ ئاغرىش قاتارلىق ئالامەتلەر كۆپىنچە تال ۋە ئاشقازاننىڭ ھەزىم قىلىش ئىقتىدارىنىڭ زەئىپلىكى بىلەن مۇناسىۋەتلىك بولىدۇ. بۇلاردىن باشقا، ئۇخلىغاندا شۆلگەي ئېقىشمۇ تال زەئىپلىكىنىڭ ئىپادىسىدۇر.
   2. بۇرۇن. دىماغ قۇرغاق بولۇش، پۇراش سېزىمى يوقىلىش، بۇرۇندىن سۇ ئېقىش، بۇرۇن قاناش، بۇرۇن لىپىلدىكى قىزىرىش ۋە بۇرۇننىڭ ئۇچى كۆكىرىش بىلەن بىللە، قورساق ئاغرىش قاتارلىقلار كۆپىنچە تال ۋە ئاشقازاننىڭ زەئىپلىكىدىن بولىدۇ. 
   3. كۆز. تال ۋە ئاشقازان زەئىپلەشسە، ئاسانلا ماغدۇرسىزلىق كۆرۈلۈپ، جىگەرگە تەسىر يېتىپ، كۆز ئاسان چارچايدۇ، نەرسىلەرنى ئېنىق كۆرەلمەيدۇ. بۇلاردىن باشقا تال بىلەن ئادەم تېنىنىڭ سۇيۇقلۇق سۈمۈرۈشىنىڭ مۇناسىۋىتى زور بولغاچقا، دائىم كۆز قىزىرىپ ئىششىش، يۈز ئىششىش قاتارلىق ئالامەتلەر كۆرۈلسە، تالدا مەسىلە كۆرۈلگەنلىكىنىڭ ئالامىتىدۇر.
   4. قۇلاق. تال ۋە ئاشقازاننىڭ زەئىپلىشىشى بۆرەك زەئىپلىشىشنى پەيدا قىلىدۇ. كىشى زىيادە چارچاپ كەتكەندە ياكى كەيپىياتى ناچارلاشقاندا، تال ۋە ئاشقازان زەئىپلىشىدۇ. بولۇپمۇ ئەتىيازدا جىگەرنىڭ ھارارىتى ئېشىپ كېتىپ ئادەم تېرىككەك بولۇپ قالىدۇ. تال ۋە ئاشقازاندا تەڭپۇڭسىزلىق كۆرۈلگەندە، پۇت – قول مۇزلايدۇ، ماغدۇرسىز ھېس قىلىدۇ، بەزىدە ئىچى سۈرىدۇ.
   ئاشقازان ئاغرىقىنىڭ كۆپىنچىسى يېمەك – ئىچمەكنىڭ تىزگىنلەنمەسلىكى بىلەن مۇناسىۋەتلىك بولىدۇ، تال ئاغرىقى زىيادە چارچاش بىلەن مۇناسىۋەتلىك بولىدۇ.
   تال ۋە ئاشقازان ئۈچتىن قورقىدۇ. بىرىنچى، خامدىن، ئىككىنچى، سوغۇقتىن، ئۈچىنچى، چىڭقىلىشتىن. ھەر خىل سوغۇق ئىچىملىك، خام كۆكتات، مېۋە – چىۋىمۇ بەدەننى سوۋۇتۇپ، تال ۋە ئاشقازاننى ئاسانلا زەخىملەندۈرۈپ قويىدۇ. بەك ئاچ، بەك توق يۈرۈشمۇ تال ۋە ئاشقازاننى ئاسانلا زەخىملەندۈرىدۇ.
   بەزى دورىلارمۇ تال ۋە ئاشقازاننى ئاسانلا زەخىملەندۈرۈپ قويىدۇ. تۆمۈر(Ⅱ )سۇلفات، ئامىنوفىللىندەك غەربچە دورىلار تال ۋە ئاشقازاننى غىدىقلاپ، كۆڭۈل ئاينىش ۋە ياندۇرۇشنى پەيدا قىلىدۇ؛ گۇئانېتىدىن، پروپرانولول قاتارلىقلار ئىچىنى سۈرگۈزىدۇ؛ ئاسپىرىن، ناترىي سالىتسىلات قاتارلىقلار ئاشقازان ۋە 12 بارماق ئۈچەي يارىسى قاناشنى پەيدا قىلىدۇ. ئوسما يىلتىزى، ليۇشېنۋەن كومىلىچىدەك تەبىئىتى سوغۇق جۇڭيىچە دورىلارنى تېنى سوغۇقتىن زەئىپلەشكەن، دائىم ئىچى سۈرىدىغانلار ئۇزاق مۇددەت ئىستېمال قىلىشقا بولمايدۇ.
     تال ۋە ئاشقازان يۇمشاق يېمەكلىكلەرنى ياخشى كۆرىدۇ. تەتقىقاتلارغا قارىغاندا، يېمەكلىكلەرنى يۇمشاق چايناپ يېيىشنى ئۇزاق مۇددەت داۋاملاشتۇرۇپ بەرسە سالامەتلىككە پايدىلىق.
   تۆت پەسىلنىڭ ئۆزىگە خاس كۈتۈنۈش ئۇسۇلى بولىدۇ. ئەتىيازدا چۈچۈمەل يېمەكلىكلەرنى ئازراق، پىچەكگۈل، بانان ۋە چىلان قاتارلىق تاتلىق يېمەكلىكلەرنى كۆپرەك يېيىش ئارقىلىق تالنى قۇۋۋەتلەش، ياز كۈنلىرى پۇرچاق تۈرىدىكىلەرنى كۆپرەك يېيىش، باش كۈزدىن باشلاپ ئۇماچنى كۆپرەك ئىچىش كېرەك. قىشتا سوغۇقنىڭ تەسىرىدىن ئاشقازان غىدىقلىنىپ، ئاشقازان كىسلاتاسىنىڭ ئاجرىلىپ چىقىشى كۈچىيىپ كېتىدۇ، شۇڭا، ئەڭ ياخشىسى بالدۇر ئۇخلاش ، ئاپتاپقا كۆپرەك قاقلىنىپ بەدەننى ئىللىتىش، ئاشقازان ۋە تالنى قوغداشنىڭ ئەڭ ياخشى ئۇسۇلى.


﻿تېرىنىڭ يىرىكلىشىپ كېتىشى ھاۋادىكى نەملىكنىڭ تۆۋەنلەپ كەتكەنلىكىدىن بولۇپ ، بۇ ۋاقىتتا تېرە تېخىمۇ قۇرغاقلىشىپ كېتىدۇ ، تېرىنىڭ ئىلاستىكىلىقى ئاجىزلاپ ، خۈنۈك بولۇپ قالىدۇ. شۇڭا خانىم – قىزلار بۇنداق ۋاقىتتا تېرە قۇرغاقلىشىشنىڭ ئالدىنى ئالىدىغان چارە– تەدبىرلەرنى قوللىنىش كېرەك. نەملىكنى ساقلاشتا يۇقۇرى دەرىجىلىك سۇ تولۇقلاش يۈزلۈكى، ھەسەل ۋە ئۆرۈك مېغىزى مېيىغا مۇۋاپىق مىقداردا ئۇن ئارىلاشتۇرۇپ مەلھەم قىلىپ يۈزگە چاپلاپ بەرس ە، ياكى نەمخۇشلۇقى يۇقۇرى بولغان تېرە نەملەشتۈرۈش ۋازىلىن مېيى سۈرۈپ بەرسە، قۇرغاق تېرىگە سۇ تولۇقلاشقا پايدىلىق . 
تېرىسى قۇرغاق خانىم – قىزلار قىش پەسلىدە يۈز يۇيۇش سۇيۇقلۇقىنى كۆپ ئىشلەتمەسلىكى كېرەك . كۈندە پەقەت بىر قېتىملا يۈز يۇيۇش سۇيۇقلىقىدا يۈز يۇيۇشى، تەركىبىدە ھەسەل، كالا سۈتى ۋە ۋىتامىن ُE قاتارلىقلار مول بولغان يۈز يۇيۇش سۇيۇقلۇقىنى تاللاپ ئىشلىتىشى كېرەك . قۇرغاق تېرىدە سۇ ئىنتايىن كەمچىل بولغانلىقتىن، يۈز تازىلاش سۇيۇقلۇقىدا يۈزنى كۆپ يۇغاندا، تېرىنىڭ نەملىكىگە كاپالەتلىك قىلغىلى بولمايدۇ، كۈندە كەچتە بىر قېتىم ئىشلىتىپ، ئەتىگىنى ئورنىدىن تۇرغاندىن كېيىن ئىلمان سۇ بىلەن يۈزنى يۇيىۋەتسىلا بولىدۇ. 
يۈزنى يۇيۇپ بولغاندىن كېيىن، نەملەشتۈرۈش تۈرىدىكى سۇنى ئىشلىتىش كېرەك . ئادەتتە نۇرغۇن خانىم – قىزلار، بۇنىڭغا ئانچە ئېتىۋار بەرمەيدۇ. يۈزگە نەملەشتۈرۈش تۈرىدىكى سۇنى سۈرۈپ بەرگەندە تېرىنىڭ تارتىشىپ قېلىشىنىڭ ئالدىنى ئالىدۇ ھەم تېرە ئۈچۈن بىر قەۋەت ئاسراش پەردىسى شەكىللىنىدۇ. تېرە قۇرغاقلىشىپ بولغاندا تەدبىر قوللانماستىن، ئەڭ ياخشىسى تېرە نەم ۋاقىتتىلا سۇ تولۇقلايدىغان، يۇقۇرى نەملىككە ئىگە مايلارنى سۈرۈش كېرەك. قىش پەسلىدە تېرىدىكى سۇ تەركىپلەر ئاسان يوقاپ كېتىدۇ، كۈندۈزلۈك ۋە كېچىلىك مايلارمۇ تېرىنىڭ چوڭقۇر قاتلىمىغىچە سىڭىپ كىرەلمەيدۇ، شۇڭا ھەر ھەپتىدە ئاز بولغاندا بىر قېتىم نەملىك تولۇقلايدىغان يۈزلۈك ئىشلىتىش لازىم. 
بازاردىكى تەييار يۈزلۈك مەھسۇلاتلىرىسدىن باشقا، ئەلۋەتتە يەنە تەبىئىي ماتېرىياللاردىنمۇ پايدىلىنىشقا بولىدۇ. مەسىلەن، چاي يوپۇرمىقىنىڭ تېرىنى نەملەشتۈرۈش رولى بار. قىزىل چاي يوپۇرمىقى تەركىبىدە ۋىتامىن Cمول بولۇپ، قېرىشقا قارشى تۇرۇش ئۈنۈمى بار. قىزىل چاي يوپۇرمىقى بىلەن شېكەرنىڭ ھەر ئىككىسىدىن 20 گرام ئېلىپ قايناق سۇدا ئارلاشتۇرۇپ، ئاندىن يەنە ئازراق ئۇن قوشۇپ ئۇماچ ھالەتكە كەلتۈرۈپ، ھەپتىدە ئىككى قېتىم يۈزگە سۈرۈپ بەرسە، بىر ئاي ئىچىدە تېرە يۇمران ھالەتكە كېلىدۇ، ئۇنىڭدىن باشقا ئائىلىدە مېۋىدىن تەييارلانغان يۈز ئاسراش مەلھەملىرىمۇ تېرىنىڭ نەملىكىنى ئاشۇرۇشتا ئۈنۈملۈك رول ئوينايدۇ .
